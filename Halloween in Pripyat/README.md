# Python-Tasks
Децата в Припят ще обикалят за Хелоуин, но домакините са напазарували сладкиши с известно съдържание на обогатен уран.
Когато достатъчно количество уран се събере в кошницата на някое дете, се стига до "Критична маса" и детето получава летална доза облъчване.

Not great, not terrible

Вашата задача е да предвидите събитията и да помогнете на децата, като разберете кое ще загине първо.

Задачата
Напишете следните класове.

Клас Candy
Клас, който представлява лакомство за раздаване от домакини на деца.

Аргументи при инициализация:
mass - масата в грамове /теглото/ (да, наясно сме, че маса и тегло са различни физични понятия, но да е ясно какво е това) на дадено лакомство.
uranium - число между 0 и 1, което показва процентно количество уран в лакомството; 0 значи, че няма уран, а 1 - има 100% съдържание на уран.
Публични методи, които класът имплементира:
get_uranium_quantity - връща масата на уран за лакомството в грамове; Например, десерт с маса 5гр и ураново съдържание от 0.5 ще върне 2.5.
get_mass - връща масата на лакомството така, както е получена при инициализиране на обекта.
Клас Person
Клас, който представлява участник в събитието.

Аргументи при инициализация:
position - tuple от int-ове, които показват позицията на участника в двумерна координатна система. Например (1, 2) значи, че персонажът се намира на x=1, y=2.
Публични методи, които класът имплементира:
get_position - връща tuple-ът, който показва позицията на персонажа.
set_position - получава tuple от int-ове, които представляват нова позиция, и презаписва позицията на персонажа с нея.
Клас Kid
Клас, който представлява дете, което обикаля по къщите за лакомства. Помислете как ще се възползвате от класа Person, който вече е дефиниран.

Аргументи при инициализация:
position - tuple от int-ове, които показват началната позицията на детето в двумерна координатна система.
initiative - int, който дефинира "инициативност" на детето (служи за разрешаване на това, кое дете е първо при колизии).
Публични методи, които класът имплементира:
get_initiative - връща int, който представлява инициативността на детето.
add_candy - получава Candy инстанция и я слага в кошницата си. Къде и как ще пазите информация за това какви лакомства има едно дете, зависи от вас.
is_critical - връща булева стойност в зависимост от това дали количеството уран в кошницата на детето надвишава 20гр.
Клас Host
Клас, който представлява домакин, който си седи вкъщи и чака деца, за да им даде лакомства. Помислете как ще се възползвате от класа Person, който вече е дефиниран.

Аргументи при инициализация:
position - tuple от int-ове, които показват позицията на домакина в двумерна координатна система.
candies - list от tuple-и с по два елемента - един int и един float. Всеки tuple представлява аргументите, нужни за създаване на Candy. int-ът на първа позиция е масата на лакомството, а float-ът на втора позиция е урановото съдържание. Информацията се използва, за да напълни кошницата на домакина с лакомства, които да се раздават на децата.
Публични методи, които класът имплементира:
remove_candy - получава като вход функция, която определя кое лакомство от тип Candy да се извади от кошницата на домакина и да се върне от метода (за да се даде по-късно на дете). Функцията, която се подава на входа, ще приема списък (list, set, tuple…) от лакомства и ще връща едно лакомство от списъка. Примерна функция би била такава, която от списък с лакомства връща това лакомство, което има най-голяма маса. Ако домакинът няма лакомства, методът remove_candy трябва да връща None без да извиква функцията, която е получил на вход.
Клас FluxCapacitor
Клас, който представлява симулация на събитията, които ще се развият през нощта на Хелоуин в Припят. В началото всяко дете отива при най-близкия си домакин (мигновено), след което всички домакини обслужват пристигналите при тях деца с лакомства (отново мигновено). Ако след тези мигновени събитие има достатъчно количество уран в нечия кошница - децата, които притежават тези кошници, падат в жертва. Ако не, след раздаване на лакомства, вечерта продължава като всяко дете отива при следващия най-близък до него домакин, който все още не е навестило, и събитията се повтарят.

Аргументи при инициализация:
participants - set от Kid и Host инстанции без определен ред и без разделение между двата вида участници. Всички участници на събитието се подават през този единствен set.
Публични методи, които класът имплементира:
get_victim - връща set от инстанции на Kid, които показват първите деца, които ще съберат достатъчно количество уран в лакомствата си, че да се получи критична маса и да бъдат облъчени. При първите жертви "играта" приключва и обикалянето по къщи спира. В случай, че няма жертви, функцията връща None.
Уговорки
Всяко дете минава през даден домакин само по веднъж.
Ако всички деца обходят всички домакини и не се достигне до критична маса, всички си тръгват живи и здрави и FluxCapacitor връща None.
Всяко дете решава кой да е следващият домакин, който да посети, чрез разстоянието, на което се намира от него. Винаги отива в най-близкия домакин, който все още не е посетило.
В случай, че дете има няколко домакина в близост до себе си, които са на едно и също разстояние, първо посещава този домакин, която има по-ниска стойност на x координатата си. Ако и тя е еднаква - този, с по-ниска стойност на y координатата си.
Ситуация, в която началната позиция на които и да било двама участници (деца или домакини) съвпада, се счита за невалидна. Няма да тестваме с такива.
Когато домакинът избира кое лакомство да даде на дете, винаги трябва да даде това лакомство от кошницата си, което има най-голяма маса (не най-голяма уранова маса, а чиста маса).
Ситуация, в която има лакомства с еднаква маса се счита за невалидна и няма да тестваме с такива.
Когато при даден домакин едновременно пристигнат две или повече деца, първо се обслужват тези с по-висока инициатива.
Ситуация, в която има деца с еднаква инициатива се счита за невалидна и няма да тестваме с такива, за да избегнем случайния принцип.
Ако дете стигне при домакин, който вече няма лакомства, му прави номер и продължава без да получи лакомство. Нямаме имплементация на номера, просто приемете, че минава транзит и продължава без лакомство.